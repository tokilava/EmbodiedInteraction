Nedsat appetit er almindeligt:
Det er almindeligt at miste sin appetit og tabe sig i et kræftforløb. Både kræftsygdommen i sig selv og forskellige former for behandling kan øge kroppens behov for kalorier og protein. 
Derudover kan kræftbehandlingen give bivirkninger, som gør det svært at spise. Det kan f.eks. være kvalme, smagsforandringer og nedsat appetit. 
Bekymring, angst og depression kan også påvirke lysten til at spise. 

Hvis din appetit er lille, kan det medføre, at din krop ikke får nok kalorier og protein. 
Følgerne er vægttab, træthed, uoplagthed, nedsat immunforsvar og mindsket muskelstyrke. 
Når du taber dig, taber du ud over fedt også muskelmasse. 
Hvis du taber dig fordi appetitten er lille, vil en stor del af vægttabet udgøres af muskelmasse. 

Spis mad rig på kalorier og protein:
Selv om du måske synes, du vejer for meget, er det ikke godt at tabe muskelmasse under et kræftforløb. 
Et stort vægttab og undervægt kan betyde, at du må holde pause i din behandling. 
Hvis du har lille appetit og taber dig, er det derfor vigtigt at spise mad, hvor du i små portioner får mange kalorier og meget protein, så du ikke taber dig yderligere og om muligt tager på igen. 
Du bør derfor i en periode se bort fra de almindelige kostråd og i stedet spise mad med et højt indhold af kalorier og protein.
Når din appetit vender tilbage og din vægt igen er stabil, kan du spise efter de almindelige kostråd igen.

Energiberigede mad- og drikkevarer:
En del kræftpatienter kan opleve perioder, hvor sygdommen eller behandlingen gør det svært at spise og synke almindelig mad. 
De kan få behov for ernæringspræparater som erstatning for eller som supplement til den sædvanlige mad. Eksempler på ernæringspræparater er sondemad og færdigfremstillede protein- og energirige drikke. 
Du kan købe nogle af de energiberigede produkter i større supermarkeder, mens andre kræver recept og skal købes på apoteket eller hos et ernæringsfirma.

Tips til at skrue op for protein og kalorier:
	• Tilsæt ekstra olie, smør, fløde, cremefraiche og lignende i de retter, hvor det er muligt. Erstat f.eks. helt eller delvist vand eller bouillon i supper og gryderetter med fløde eller cremefraiche
	• Spis æg og brug pasteuriserede æggeblommer til at jævne saucer eller til at røre i kartoffelmos
	• Spis ymer, græsk yoghurt, skyr, mascarpone, cremefraiche 38 pct., piskefløde og andre fede mælkeprodukter 
	• Spis fede oste
	• Spis mayonnaise, remoulade og aïoli til din mad
	• Spis avocado
