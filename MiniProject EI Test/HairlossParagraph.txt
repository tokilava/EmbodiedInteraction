Nogle former for kræftbehandling gør, at man taber håret. Det er derfor noget, mange i kræftbehandling er nødt til at forholde sig til.
    For nogle fylder det ikke så meget, mens det for andre er meget svært. Her på siden kan du finde råd og vejledning til, hvad du kan gøre, hvis du mister dit hår, skæg, øjenbryn eller øjenvipper.
    
Hvis du får at vide, at der er stor risiko for at tabe håret i forbindelse med din behandling, kan du allerede inden behandlingen tænke over, hvordan du vil gribe det an, hvis det sker.
    Hvis du gerne vil have en paryk, der ligner dit naturlige hår, kan det være en god idé at gå til parykmageren, inden du starter med behandlingen, så parykmageren kan se din nuværende frisure. 
    Parykken udvælges og tilpasses specielt til dig og dine ønsker - uanset om du ønsker en helt ny frisure eller en paryk, der ligner dit eget hår så meget som muligt.
    Besøg en parykmager, stil spørgsmål og prøv forskellige længder, farver og frisurer. Tag af sted, mens du har overskud til det. Det kan være en god ide at tage en pårørende med.
    
De første tegn på hårtab kan være, at hårbunden er ekstra følsom, og at man taber flere hår end normalt, når man reder eller vasker håret. Det kan virke voldsomt, at håret falder af i store totter. I nogle tilfælde kan hårtabet ske over meget kort tid.
    Har du (halv)langt hår, kan du samle håret i en elastik - også om natten - for at undgå at tabe hår på tøjet, på hovedpuden osv.
  
    Hvis du taber håret fuldstændigt:
    • Beskyt hovedet mod kulde - f.eks. med en paryk, en hue eller et tørklæde
    • Smør hårbunden ind i uparfumeret creme eller olie, hvis den bliver tør eller klør
    • Brug altid en solcreme med høj faktor i foråret og sommeren for at beskytte hårbunden, når du går med bart hoved