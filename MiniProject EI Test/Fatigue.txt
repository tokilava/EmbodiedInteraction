Træthed (fatigue):
Træthed, som opstår i forbindelse med kræft - også kaldet fatigue – er en almindelig bivirkning af behandlingen og en af de hyppigste senfølger efter kræft. 
Trætheden er anderledes end almindelig træthed, og kan ikke soves væk. Læs her, hvad du kan gøre for at lindre trætheden.

Den intense træthed, der kan opstå i forbindelse med en kræftsygdom og kræftbehandlingen er en anderledes form for træthed end den, vi alle kender. 
Almindelig træthed forsvinder, når kroppen har fået søvn. Kræftrelateret træthed kan ikke fjernes ved at sove.
Kræftrelateret træthed – også kaldet fatigue – er en overvældende fysisk og psykisk udmattelse, som ikke kan forklares af de aktiviteter, du laver.
 
Selv mindre gøremål kan give en voldsom udmattelse. Det kan være vanskeligt at koncentrere sig, og det kan være svært at tænke og tale klart. 
Du kan også have svært ved at udføre dine gøremål i det samme tempo, som du plejer.
Trætheden kan derfor have stor indvirkning på hverdagen. Ting, du før har klaret som en naturlig del af hverdagen, som f.eks. at gå i bad eller tømme opvaskemaskinen, kan nu tappe al din energi.
Det kan have betydning for arbejdsevnen, og trætheden kan påvirke energien til at deltage i sociale aktiviteter.
Kræftrelateret træthed kan ikke soves væk, men du kan gøre forskellige ting for at lindre den.

Det kan du gøre ved træthed:
Fysisk aktivitet kan lindre trætheden
Det kan lindre trætheden og give mere energi at bevæge sig og motionere. Selv om det kan være svært, når energien er lille, er det derfor godt at bevæge dig i den udstrækning, du kan.
Om du går en tur i skoven, dyrker yoga eller noget andet er ikke afgørende. Gør dét, du kan lide og i det omfang, du kan overskue det, frem for at sætte barren for højt.
Du vil opleve at få mere energi i takt med, at du bevæger dig mere. Fysisk aktivitet giver samtidig en naturlig fysisk træthed, som giver bedre velbefindende, bedre søvn og styrker evnen til at slappe af.
Efterhånden som du får mere energi, kan du bygge mere på.

Lysterapi:
Nogle undersøgelser har vist, at lysterapi kan have effekt mod træthed hos kræftpatienter. Lysterapi foregår ved hjælp af en lyskilde, f.eks. en lysterapi-lampe uden UV-stråler. 
Man bruger lysterapi-lampen hver morgen ved ens eget naturlige opvågningstidspunkt, og gerne inden for de første 30 minutter efter man er vågnet.
Lampen placeres cirka en armslængdes fra dig f.eks. på et bord. Du bør ikke stirre direkte ind i lyset, men du kan lave andre aktiviteter imens, f.eks. læse avis eller spise morgenmad. 
Der er ingen bivirkninger ved lysterapi, men du bør ikke bruge det, hvis du tager medicin, der giver overfølsomhed over for lys.